---
title: 'Háskólakeppnin í forritun 2017'
date: '2017-09-22T18:00:34+00:00'
slug: /2017/09/22/haskolakeppnin-i-forritun-2017/
tags:
    - 'Háskólakeppnin í forritun'
    - Keppnir
---

Háskólakeppnin í forritun 2017 verður haldin í Háskólanum í Reykjavík þann 7.
október kl. 9:00 – 14:00, í stofu M110. Boðið verður upp á pizzur í hádeginu.
Hvert lið samanstendur af allt að þremur einstaklingum, en leiðbeiningar um
skráningu er að finna [hér](https://ncpc.idi.ntnu.no/ncpc2017/reg.html).
Skráning lokar 5. október kl. 16:00. Keppnin er skipulögð í samstarfi við
[Háskólann í Reykjavík](https://www.ru.is/), og er haldin samhliða
[Norðurlandakeppninni í forritun](https://ncpc.idi.ntnu.no/ncpc2017/).

Við hvetjum alla sem hafa áhuga á forritun, stærðfræði og/eða verkefnalausnum að
taka þátt. Keppnin er hugsuð fyrir byrjendur jafnt sem lengra komna, og er aðal
málið að hafa gaman af. Einnig má hafa í huga að því fleiri sem taka þátt í
þessari keppni, því fleiri sæti fær Norðvestur-Evrópa í Heimskeppninni í
forritun, sem stóreykur líkur Íslands á að komast alla leið!

#### Hverjir mega taka þátt?

Keppnin er sérstaklega ætluð háskólanemum, sér í lagi nemendum úr Háskólanum í
Reykjavík og Háskóla Íslands, en nemendur úr framhaldsskólum eru líka velkomnir.
Þeir sem falla ekki undir þessa hópa, en langar að taka þátt, er boðið að [hafa
samband](mailto:keppnisforritun@gmail.com).

#### Hvernig fer keppnin fram?

Hvert lið má aðeins nota eina tölvu á meðan keppninni stendur, og þarf liðið að
koma með sína eigin tölvu. Liðið fær svo um 10 verkefni, og hefur 5
klukkustundir til að leysa eins mörg af þeim og það getur. Lið leysir verkefni
með því að útfæra forrit sem framkvæmir það sem beðið er um í verkefnalýsingu,
og skilar kóðanum á yfirferðarþjóninn Kattis. Upplýsingar um hvaða forritunarmál
Kattis styður, og leiðbeiningar um hvernig á að skila kóða inn á Kattis, má
finna [hér](https://open.kattis.com/help).

#### Hvernig verkefni eru þetta?

Verkefnin eru miserfið, af mismunandi toga, og reyna meðal annars á kunnáttu á
forritun, reikniritum og stærðfræði, og beitingu á rökhugsun. Hægt er að skoða
dæmi frá gömlum keppnum
[hér](https://open.kattis.com/search?q=nordic+collegiate).

#### Hvernig get ég æft mig?

Haldin verður æfingakeppni 1. október kl. 9:00 – 14:00, í stofu M201 í
Háskólanum í Reykjavík. Boðið verður upp á pizzur í hádeginu. Þar verður farið
yfir grunnatriði tengd forritunarkeppnum, og geta keppendur beðið um aðstoð á
meðan æfingakeppninni stendur. Þetta verður líka tilvalinn staður til að mæta á
ef einstaklingar eru í leit að liðsfélögum.

Einnig er hægt að finna ógrynni af verkefnum til að æfa sig á á [Open
Kattis](https://open.kattis.com/), en þar má einmitt finna dæmi úr
[Norðurlandakeppninni í forritun síðan
2005](https://open.kattis.com/search?q=nordic+collegiate).
